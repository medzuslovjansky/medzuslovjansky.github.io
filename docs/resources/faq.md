# Česte pytanja (FAQ)

### Čto jest medžuslovjansky?

Medžuslovjansky jest pomočny jezyk, razumlivy mnogym Slovjanam bez
učenja.

### Kako dolgo časa potrěba, da by izučiti medžuslovjansky?

Medžuslovjansky imaje standardny uravenj i daljši uravenj. Ako ty jesi
govoritelj někakogo slovjanskogo jezyka, učenje standardnogo uravnja ne
bude dolgo.

Mnogi govoritelji skazali, že poslě 2-3 sedmic učenja oni mogli dost
uvěrjeno pisati v čatu; poslě 1.5 - 3 měsecev učenja oni mogli govoriti na obyčajne temy;
8-10 měsecev učenja davali možnost uvěrjeno govoriti na standardnom uravnju.

Takože te govoritelji skazali, že to bylo neintensivno učenje v neveliky svobodny čas. 

No napravdu čas jest individualny, i to može byti različno za različnyh ljudij. 

Ako ty ne znaješ nikaky slovjansky jezyk, ty potrěbuješ mnogo časa da by
naučiti se Medžuslovjansky jezyk.

### Či pomagaje li MS razuměti druge slovjanske jezyky?

Zavisi od uravnja znanja MS, ale generalno - da,  MS pomagaje razuměti
druge slovjanske jezyky

Vy ne budete 100% razuměti vse slovjanske jezyky poslě učenja
medžuslovjanskogo, ale vy budete razuměti vyše než vy byste razuměli bez
znanja medžuslovjanskogo.

### Za čto Medžuslovjansky jezyk imaje takože neslovjanske slova, kako napr. slovo "kalendar"? Davajte koristati jedino slovjanske slova!

Cělj medžuslovjanskogo jest razumlivost směsta bez učenja. Slova kako
"kalendar" znaje vsaky Slovjanin, zatom podobne slova sut v
medžuslovjanskom.

### Ako ja budu govoriti svoj rodny slovjansky jezyk do govoritelja Medžuslovjanskogo, on bude razuměti?

My ne znajemo o vsakom člověku, ale mnogi govoritelji medžuslovjanskogo
skazali, že oni razuměli.

### Či jestvuje li avto-prěkladatelj medžuslovjanskogo?

Jest prototip avto-prěkladatelja medžuslovjanskogo. On rabotaje, ale
trěbuje da by programisti jego ješče razvivali.

https://huggingface.co/spaces/Salavat/Interslavic-Translator-NLLB200

### Jest film na medžuslovjanskom? Jest muzika? Knigy?

[Filmy](https://www.youtube.com/playlist?list=PLN7FF06VmIkkpWsnaRKitfJMx0Ngr8h-g)

[Něktore pěsnje](https://youtube.com/playlist?list=PL--S_Qi-XfGTs4Hpnukm4VyiymJJ5VZqF)

Na medžuslovjanskom jest mnogo pisanyh tekstov. Sut knigy, povědky, audiopovědky, stihy, pěsnje.

Ljudi mnogo napisali na medžuslovjanskyh čatah. Kolikost Discorda na
medžuslovjanskom jest vyše 7000 členov i oni napisali vyše než milion
poslanij.

### Komu jest potrěbny kontent na medžuslovjanskom: filmy, muzika, teksty?

Kontent na medžuslovjanskom je potrěbny za ljudij, ktori ne učili se MS i prosto jego gledet, i za učenikov MS.
My vidimo v komentarah, že to sut večinstvo pogledateljev. 

Govoritelj medžuslovjanskogo ne tako često gledet i komentujut kontent na medžuslovjanskom, za to čto hvala znanjam iz medžuslovjansko, onu mogut najdti i gleděti kontent na slovjanskyh jezykah.

### Jest DuoLingo na medžuslovjanskom?

Ne.

### Na čto jest medžuslovjansky, ako jest anglijsky jezyk?

> Na čto ljudi trěbujut biskvit, ako jest hlěb.

Anglijsky jezyk jest dobry jezyk, ale mogut byti situacije, kogda pomože
medžuslovjansky jezyk. Vot sut citaty avtorov MS:

Vojtěch Merunka:

> Medžu govoriteljami anglijskogo jezyka, slovjanske
> jezyky imajut reputaciju težkyh za učenje, ale anglogovorěči ljudi često
> zabyvajut, že to rabotaje v obedve strany: za Slovjan anglijsky jezyk
> takože jest čudži jezyk s komplikovanoju ortografiju, směšanym
> slovosborom, neregularnoju gramatikoju i čudnoju fonetikoju. 

> V rezultatu, mnogi Slovjani znajut jedino bazove věči na anglijskom, ne
> mogut polnocěno govoriti i sut prinudženi izběgnuti komunikaciju.
> Anglijsky jezyk ne dozvaljaje polnocěno izraziti specifiku slovjanskyh
> kultur (pěsnje, narodna kuhnja, oblačenje) - jest težko izraziti
> kulturno naslědstvo anglijskymi frazami.

Jan van Steenbergen:

> My znajemo, že Slovjani mogut najdti obči jezyk
> bez našej pomoči: oni mogut upotrěbjati anglijsky, oni mogut govoriti
> rodnymi slovjanskymi jezykami, ili oni mogut improvizovati svoj pidžin.
> Ale mnogi Slovjani čujut stydnym govoriti anglijskym s inymi Slovjanami,
> i ješče, mnogi iz njih znajut anglijsky na nevysokom uravnju. Govorjenje
> v prirodnyh slovjankyh jezykah može byti težko za razuměnje. Te ljudi,
> ktori improvizujut svoj pidžin, mogut tut poznati, že ne jest razumlivo
> upotrěbjati, napr., infinitivy.

### Možno izbrati někaky naturalny slovjansky jezyk da by on byl medžuslovjanskym jezykom?

Na žalj, ni jedin prirodny slovjansky jezyk ne može byti srědnym jezykom dost razumlivym bez učenja.

### MS imaje cělj sjediniti krajiny v jedinu slovjansku državu?

Ne. MS jest nepolitičny projekt.

On jest lingvističny projekt za turistiku, kulturu, biznes.

### Ktory političny kurs podpiraje MS? MS jest panslavizm?

MS ne jest panslavizm. MS jest nepolitičny projekt. 

### Medžuslovjansky jest pomočny jezyk. Čto to znači?

To znači že Medžuslovjansky ne hče brati město živyh slovjanskyh
jezykov, i ne hče byti jezykom vysokoj literatury - my už imajemo žive
jezyky za tu rolju. Jego cělj jest pomagati dorazuměvati se medžu
ljudami.
